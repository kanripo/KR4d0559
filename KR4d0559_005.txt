# -*- mode: mandoku-view; -*-
#+TITLE: 一山文集
#+DATE: 2015-08-25 00:14:24.892640
#+PROPERTY: ID KR4d0559
#+PROPERTY: BASEEDITION WYG    
#+PROPERTY: JUAN 卷五
<pb:KR4d0559_WYG_005-1a>¶
欽定四庫全書¶
　一山文集卷五　　　　　元　李繼本　撰¶
　　記¶
　　　潞州崔府君廟靈應記¶
府君在唐尹長子縣有異政民甚徳之其地萬山環列¶
險而多虎嘗有採樵者道觸虎死其母泣訴扵府君君¶
遣使投檄城隍祠頃之正晝霧塞陰厓風生虎自林薄¶
出震慄為俯伏狀遂縳以歸君立命磔之自是虎屏跡¶
<pb:KR4d0559_WYG_005-1b>¶
無遺類非君至誠以動之曷能焯焯如兹君之没也民¶
遂廟而祀之一有禱祈若響若荅故閲歳雖滋久而民¶
心則益䖍可以見府君之德被之人人矣庚戌春僕代¶
匱山西行中書省理問官承堂帖如京師常虞不職獲¶
譴道次潞州拜祠下遂潔齋以禱之神鍳厥忱賜之吉¶
卜已而朝廷不以僕才識下授同知太原府事寵澤優¶
渥紱綬焜煌卜兆之叶若符劵然神之相之亦旣侈矣¶
蚤夜競惕思荅神庥而官事叢委未遑及也乃涓日命¶
<pb:KR4d0559_WYG_005-2a>¶
工設色肖像用展歳時之祭兼述其蒞官之異政為神¶
之靈感以傳不朽焉嗚呼神之徳著矣而感孚之機則¶
有非吾人所能力致者然而有可致之道焉何也吾盡¶
吾誠焉耳誠或未至而求神之我格借曰祀事孔腆神¶
其吐之矣信乎有其誠則有其神嘗聞之先哲云¶
　　　淶水縣學記¶
淶為古燕地周胙召公此其封域王化漸被莫先扵兹¶
繇戰國來宇縣割裂民渉鬬争士廢禮教古風由是泯¶
<pb:KR4d0559_WYG_005-2b>¶
泯也元之有土校庠勃興中更亂離文教滋熄皇上龍¶
奮之初遂大振儒風以文萬世之太平扵是國有國學¶
府有府學而州而縣莫不有學兼之設教有條肄業有¶
科師徒供給有廩膳有司勸沮有升黜甚盛舉也河東¶
董侯紹顔繇儒起家擢國子學録尋以選知縣事縣之¶
學政實領之學故有先聖廟有講堂規模卑陋人以爲¶
弗稱侯乃扵政務之餘興廢補敝洪武七年春作東齋¶
三明年春作西齋如東齋之制堂後作小室一與堂楹¶
<pb:KR4d0559_WYG_005-3a>¶
相屬軒户空明几席瑩靚諸生受業之所也又明年夏¶
堂東作庖屋用器悉完諸生㑹食之舍也西南作射圃¶
中為觀德亭諸生習射之地也廟前作東西廡各三先¶
賢從祀之室也廟旁樹學規石刻示永久也廟外曰神¶
門又其外曰櫺星門以繕以營悉中儀矩繚以崇垣植¶
以名木嚴廟貌也且其地與代郡鴈門相聯屬其勢控¶
居庸闖紫荆而距蜚狐之口師旅徃來使傳絡繹符檄¶
積几案酬接無休期侯乃扵紛劇之辰而寓整暇之意¶
<pb:KR4d0559_WYG_005-3b>¶
扵注措之際而有先後緩急之規俾數十年瓦礫灌莽¶
之墟扵是俎豆而絃歌之匪材且賢曷克臻兹部使者¶
凡再蒞之檄奬有加而薦書上矣延興猥以譾才代匱¶
學職鈆槧之厪而章句之怠夏楚之瀆而教育之疎視¶
侯有不媿乎縣父老以侯政有禆風教也將勒文扵石¶
以垂不刋而謁延興記之嗚呼聖人之道昭垂如日星¶
王者之化無私如天地誠使任民社者有以闡聖道敷¶
王化維世教淑人心行見有首有趾咸樂育乎覆冒之¶
<pb:KR4d0559_WYG_005-4a>¶
中照臨之下一日碩才出美化行是邦也將不為伊洛¶
爲洙泗為堯舜之俗以彰儒效扵無窮哉侯之此舉増¶
斯道為九鼎矣先是縣簿朱子魯典史劉中以侯鋭意¶
扵學克相厥功八年夏朱以秩滿去任冬劉以得解在¶
告細大之務侯獨任之其扵學事功倍厥初他如社稷¶
壇風雷雲雨山川壇無祀鬼神壇城隍廟制度宏偉皆¶
焯焯可書兹不詳著¶
　　　易州山北鄉學記¶
<pb:KR4d0559_WYG_005-4b>¶
洪武乙卯春詔天下立鄉學蓋以崇美化育群材臻至¶
治也易州古稱要郡風氣髙厚民俗朴淳順而迪之易¶
與為理不可遽以沿徼外之也州之北其鄉曰山北有¶
山泉林壑之美蔚然為一州最太守葉侯子粹至而樂¶
之曰此勝境也以此建學實甚其宜由是倡耆宿勸諷¶
士民士民助工迺創明倫堂三楹門垣崇煥几席瑩潔¶
肅如也尋以禮招致何君大用為之師弟子貟凡三十¶
人大用遵教條嚴訓誨而謹禮節士子鱗萃佩服儼若¶
<pb:KR4d0559_WYG_005-5a>¶
揖讓進退咸中矩墨匪侯鋭意扵學曷克臻兹大用徴¶
予記則為之言曰自唐而宋而金易之士登巍科躋膴¶
仕代不乏人今可某某數也百稔以來文教滋息工傭¶
農賈競以貨利相長雄絃誦之聲閴乎莫聞非古易州¶
矣以侯之興學以大用之典教行見斯道大行炳耀後¶
先是鄉之士固以聖學著天下匪直為鄉人以自畫也¶
學剏扵是年夏四月之吉落成扵五月之望判官黎侯¶
某長史任處中實賛成之¶
<pb:KR4d0559_WYG_005-5b>¶
　　　栁居後記¶
北平憲僉三衢徐公之未仕也居其鄉之華川里其地¶
豐腴而爽塏實東南山水佳絶處有田廬有琴有書人¶
之過者必式之曰此隱君子之居于庭于垣栁凡十株¶
公手植也絃歌之隟觴詠其間而蕭逺曠逸超然有出¶
塵之趣而是栁也當暑雨舒霽之朝風日清美之候舊¶
以濯濯以滋繁陰滿軒涼思入袂客至晤語乎烟霏杳¶
靄中懷之滯者以宣心之鬱者以舒萬慮之膠固湔除¶
<pb:KR4d0559_WYG_005-6a>¶
而無玼蓋雖陶元亮之植栁扵其門韋虚心之植栁扵¶
其庭未足以易公之樂也及公之入仕也始為御史繼¶
為部使者炳焉振風裁扵中外人皆榮之而公則曰自¶
吾筮仕以來邇清光躋要地而沐恩寵欲一如疇昔寄¶
傲華川之野以接武乎元亮之徒其又烏可得耶予解¶
之曰韋虚心之在唐不過以貴富期子孫無焯焯過人¶
之跡而元亮也丁晉之昏而不欲仕遘宋之簒而不欲¶
臣韜英斂華以放跡扵詩酒間此其志樂可知已公以¶
<pb:KR4d0559_WYG_005-6b>¶
俊偉軼群之材抱醇徳藴古學發為用世之文章以黼¶
黻熙載之太平其所際者盛矣使不遇治理之朝則亦¶
終扵韋布而已耳又何至扵元亮之宰彭澤託扵恥見¶
督郵而解組以去也矧公早著蹇諤之聲而復弼澄清¶
之寄聖天子付畀之意不其重扵人人乎然則華川之¶
栁其榮其悴固宜不在所懷也他日功成名遂角巾還¶
里賦元亮歸來之辭撫吾栁而愛惜之戒子孫重為之¶
培育其尚能遺芘扵無窮哉¶
<pb:KR4d0559_WYG_005-7a>¶
　　　曲河軒記¶
鴈門之東有邑曰繁畤其山秀雄其水清瑩其風氣勁¶
武而朴茂予往歳驛過其間故老指以示予曰某峰為¶
某山某水為某溪某田廬為某隱居處時秋髙木脱天¶
宇空濶毫末皆在目中邑之東其水曰曲河河之北梁¶
先生惟敬居之碧嶂清流映帶下上樵浣之聲響振林¶
樾跨水締室為碾為磨迅湍激之機輪自轉勝地也先¶
生讀書之隟與二三同志葛巾野服流憇水上飲酒以¶
<pb:KR4d0559_WYG_005-7b>¶
樂不知晷景之西其蕭閒曠逸之趣雖龎公之鹿門杜¶
陵之韋曲李愿之盤谷不是過也然斯境也前乎此而¶
人莫之先後乎此而世莫之奪先生乃能專有之獨樂¶
之則雖一泉石一草木炳炳有輝矣先生白首邱樊隱¶
徳弗曜林壑足以適其性琴策足以娛其心而子而孫¶
足以佩服乎庭訓過賔㳺客足以延揖讓而資笑談則¶
先生之優㳺是軒也其樂寜有涯涘哉嚮當中原淆亂¶
閭巷之士徃往以材氣相雄以功業自負踵不及旋皆¶
<pb:KR4d0559_WYG_005-8a>¶
徙死而莫遺良田美園罄為墟莽矣先生扵是深自保¶
閟介然不為勢利奪此其志人固不得而知也予以歳¶
辛亥至自薊門訪先生扵林下一見即傾倒明年予歸¶
又三年而復至而先生之情愛猶一日予以是知先生¶
之篤友誼義也顧以奔馳西東靡所底止欲卜鄰而不¶
可得矧茲又復别去迴視西河勝地其何能不睠睠扵¶
懷耶而今而後或得以謝絶塵鞅擇是名山水而宴休¶
與先生再脩客主之禮當效王逸少故事寫蘭亭一觴¶
<pb:KR4d0559_WYG_005-8b>¶
一詠之樂也¶
　　　觀德亭記¶
射之為藝古矣自軒后為弧矢其後因之遂有五射之¶
制此射之所由起也是故天子諸侯卿大夫士有大射¶
有燕射有賔射有鄉射皆因是以觀人之德非細事也¶
今天下郡縣庠序林立師弟子貟授受之際必習射扵¶
學其鄉射之遺意乎淶水縣學故有射圃而湫隘囂塵¶
觀者病焉洪武丙辰春僉北平等處提刑按察司事徐¶
<pb:KR4d0559_WYG_005-9a>¶
公按部之餘乃重作之且構亭其中而以觀徳扁之規¶
制之偉前此未之有也當斯亭之落成絃誦之休暇而¶
士子之揖讓也予竊嘗拭目其間矣其射也有一中再¶
中者予以爲難能有三發三捷者輒賞其爲竒中至扵¶
連發而連破的者固恨其不多見也予不善射而自幼¶
喜射然張弓挾矢而恒病力之不至揖讓周旋而每患¶
儀之弗謹嗚呼射以觀徳尚何足以觀之哉今老矣將¶
返故廬與田父埜老樵弋山中亦足暢吾志意夫何能¶
<pb:KR4d0559_WYG_005-9b>¶
與髦俊之士角失得扵一時而以得雋為竒哉雖然射¶
六藝之一名聖賢之樹德實扵此乎權輿諸生方當英¶
年可不致其謹乎有以謹之則其射也志必正體必直¶
持弓矢必審固而百發百中矣故射者之中鵠猶學者¶
之詣聖域徳固不外乎兹也苟無其徳借有貫蝨之巧¶
穿楊之俊殪虎兕之能關六鈞徹七札君子不取也不¶
然古善射者如后羿之勇荀瑶之才共叔段之得衆皆¶
不得其死亦獨何哉圃與亭知縣董侯孟宗實經理之¶
<pb:KR4d0559_WYG_005-10a>¶
不踰旬而蕆事諸生請記是語扵亭壁¶
　　　東安縣邵家莊鄉學記¶
鄉學古也四代之制術有序以教其子弟材成則賓興¶
其賢能而官之扵是内之輔相外之岳牧與凡小大臣¶
工胥此焉出則鄉之有學所係蓋亦不細矣記曰良冶¶
之子必學為裘良工之子必學為箕况吾齊民之子其¶
可不以學為士乎學之則徳萃扵躬道著扵時故三綱¶
叙九法彰而陶斯世扵熙皥苟以學為末務而師心任意¶
<pb:KR4d0559_WYG_005-10b>¶
以妄施之是之謂不學無術多見其顛倒舛訛睢盱惶¶
惑而莫之適從譬之群御乎莽蒼之野而疾馳以逐禽¶
一或御非其道禽終不可獲借曰獲之則亦出詭遇耳¶
東安古名邑風氣渾純而民俗質直治得其道則妥順¶
以安非其道亦强忍懾伏而不敢肆非如他邑之民寛¶
則馴急則擾若羊豕之暴悍未易綏柔也邑之北其鄉¶
曰邵家莊邑長王侯即是以建學乃延致李宗昭氏為¶
之師宗昭前代衣冠家而能遵教條嚴訓誨藹然鄒魯¶
<pb:KR4d0559_WYG_005-11a>¶
文教之風予草堂去學館不數里舉武嘗扵躬耕之隟¶
聞吾伊扵風雨之夕以謂吾鄉由兵後久亡絃誦聲孰¶
意其振絶響扵大雅寥落之餘乎雖然以吾宗昭之才¶
夫豈久扵鄉學者毋謂其為童子師而瑣瑣焉苟歳月¶
以為事故師之扵弟子貴乎廸之以善而扵童蒙尤貴¶
乎啟之以正蓋所以謹夫始入之途而不為多岐所惑¶
此小學之教也由是而進扵大學則税駕乎髙明光大¶
之域而可以大行扵時宗昭有志扵古學其亦以其語¶
<pb:KR4d0559_WYG_005-11b>¶
諸髙弟子¶
　　　文安縣譙門記¶
洪武二十有六年制詔天下郡縣作譙門一制度也先¶
是有司踵近代之弊事無鉅細往往因陋就簡玩嵗愒¶
日以幸其解去鮮克殫竭心思興舉廢墜以潤色昭代¶
不刋之典識者病焉文安知縣尚侯登甲戌進士第歳¶
之夏五眎政扵兹月易六弦晦矣雖其政務填委應接¶
不暇而能綜核名實悉歸條法以其鍊習治體洞逹民¶
<pb:KR4d0559_WYG_005-12a>¶
情簡慎自持以事其所事耳矧譙門在所當為宜其不¶
敢後也門距縣治不盡一射而歷歳滋久摧剥扵風雨¶
震凌之餘乃卜日之吉墮殘墉撤敗屋擇材之良而重修¶
之門上有樓樓之四周繚以䦨檻棲鼔角以警晨夜挈¶
壺水以定刻漏嚴廵邏以防冦暴與夫啟閉之謹譏察¶
之宻前此未有也自始役迄告成前後兩閱月而城郭¶
田野不知官府之有興作而民之蜂屯螘附樂扵勸助¶
者固自若也嗚呼讀詩之鮮民之生而知民之勞苦觀¶
<pb:KR4d0559_WYG_005-12b>¶
春秋之新作南門而知興作之不時夫孰知説以使民¶
民忘其勞有由然哉予以侯善用民而扵國家之制度¶
䖍㳟而張大之故喜書其槩俾邑之人誦而傳之以示¶
永久焉是役也主簿王某贊其事宜牽聯得書侯名肅¶
字惟知濟南人¶
　　　蘭莊記¶
洛師任宗一氏學行醇正薦紳大夫多器重之當勝國¶
時其先大父憲使公與予先公承㫖皆占籍河南而聯¶
<pb:KR4d0559_WYG_005-13a>¶
仕臺省入國朝予與宗一累佐邑校而以文字為職業¶
故予兩家為里閈為世契為同道出薊門東兩舍許宗¶
一之别業在焉蘭莊則其讀書之室也客至舉觴嘯詠¶
留連終晷暇則焚香清坐而静以觀物非知道不如是¶
也予聞莊廣不踰十餘弓蘭也多不踰三數本而風披¶
雨沭吐芳氣而出塵氛迍時之隱處者未易得此也然¶
萬物之在天壤間可以愛玩而&KR0244;情者不一也觀其助¶
吟眺則有山林泉石之美供讌樂則有歌舞臺榭之勝¶
<pb:KR4d0559_WYG_005-13b>¶
角豪侈則有象犀珠玉之富至扵以智計得者非智計¶
則莫能致以聲利得者非聲利則有時而失物累使然¶
也若夫韜智計逺聲利遺得喪布衣韋帶不為辱珪組¶
軒冕不為榮磅礴萬物不能累出乎物而不能物扵物¶
也况扵蘭乎夫蘭雖佳植而匪金匪玉雖得亦易致而¶
與凡草木殊宜其為人之所好而不為人之所同好為¶
人之所得而不為人之所同得故惟君子為能獨得之¶
而獨好之其視挾智計衒聲利得所願為以自快一時¶
<pb:KR4d0559_WYG_005-14a>¶
此市道人所愧為而士大夫争為之弗藉亦獨何哉扵¶
是好事者以蘭之可愛玩也掇蘭以娛心目齅蘭以頤¶
性情援琴以鼓猗蘭之操攬佩以寫紉蘭之歌浴蘭湯¶
而澡雪其天質入蘭室而想見其善人矧蘭之生不離¶
乎衆卉類乎不潔身以亂倫不植乎槁壤類乎逺濁世¶
以自藏不以幽獨而自媚類乎衣錦而尚絅不以無人¶
而不芳類乎弸中而彪外予以是而知宗一扵是焉是¶
取非世好之可同也雖然以蘭為莊猶以藝為圃也詩¶
<pb:KR4d0559_WYG_005-14b>¶
書以植之道徳以樊之禮誼以穮蓘之聖澤以浸溉之¶
吾知蘭非孤植而與九畹同其芳莊非一地而與九逹¶
同其軌矣宗一有見扵此其忍舍其種之美而蕪薉不¶
治譬之五稼不穫而幸其稊稗之有秋乎予嘗以為知¶
道者非過也予又聞宗一之幼也見背扵父承訓扵母¶
其長也教授扵鄉有榮耀矣矧其讀書學道礲礪未已¶
而日増月益乎朝廷方柄用天下士予知束帛賁邱園¶
蓋始乎此豈宜嘉遯蘭莊之野顧瞻童子時耕牧處山¶
<pb:KR4d0559_WYG_005-15a>¶
青雲白低迴而不忍去予將為子歌招隱士矣¶
　　　紫芝亭記¶
芝何爲瑞秀擢乎萬植曠世而一見者瑞何由興和氣¶
之充假物以昭其異也夫天地之清淑迴幹扵十二萬¶
年之㑹人得之為珪璋瑚璉之英物得之為景星鳳凰¶
之異均瑞也匪直芝也然芝之生也不蔓以繁使叢委¶
扵山谷原隰蕭艾等耳雖瑞匪瑞也惟難遇也人始異¶
之故曰曠世而一見也以曠世難遇之物倐爾賁發扵¶
<pb:KR4d0559_WYG_005-15b>¶
膏壤故曰和氣之充也蓋吾人之和與天地之和流通¶
故動乎沖漠逹乎隱幽被乎山川草木匪若凢物之有¶
生有息有榮有悴者也余聞郝思道氏之先子湖州府¶
君徳醇而政平鄉閭化之州人徳之其氣之和蓋積乎¶
中發乎外而及乎物矣墓在杭之南山葬之四年盗發¶
山中塚無幾而府君之墓獨存是歳之春旁有紫芝生¶
焉色理瑩潤生意鬯舒質粹而氣腴蒸雲繚霧扵佳城¶
白日之表甘泉所出商皓所歌也斯殆和氣之充感通¶
<pb:KR4d0559_WYG_005-16a>¶
乎天地則有神物以相之耶傳曰和氣致祥其弗信矣¶
乎思道作亭塋次仍以紫芝名之紀瑞也郝氏之子若¶
孫歳時上塜顧瞻紫芝煜煜其光展祭之隙相與芟榛¶
剔穢襲芳咀華睠睠而不忍去亦足見子孫之多賢哉¶
雖然杭當山水佳麗處自五代及乎勝國其民完富不¶
識金革帝元辟南堧而撫之至仁旁洽兹踰百稔後雖¶
小值弗靖尋復輯綏民之桑梓無恙松楸逾茂又數稔¶
扵兹國家餘澤之所溉亦優渥矣使丁鬬争搶攘之年¶
<pb:KR4d0559_WYG_005-16b>¶
則墓也曷保其固芝也曷保其榮而亭也曷保其輪奐¶
之美繼自今往思道其式固以圖自身而子而孫而雲¶
仍修祼獻妥邱墓繩繩引翼扵孝理之世則曠世難遇¶
之瑞將益衍扵十二萬年之後矣一日傑人碩士之羣¶
出使事業聲光照天下嶄嶄然為人中之瑞吾扵郝氏¶
子孫卜之¶
　　　雪舫齋記¶
居山林則有登臨賦詠之趣渉江湖則有飄泊放浪之¶
<pb:KR4d0559_WYG_005-17a>¶
懷蓋志其志而不汨乎塵壤之迫隘適其適而不淆乎¶
世慮之糺紛此古之曠逸之士出乎物而不物扵物也¶
雄邑尹周侯構齋扵公宇之偏既成而落之招予與常¶
所來往者讌集其中一室瑩潔其質猶雪然四顧空明¶
其狀猶舟然是日晝漏下二十刻飲酒以樂而天大雪¶
逈乎若放舟江之浦而山川皓縞天地渾淪不知吾身¶
之在人世間也侯起而屬予曰齋不可以不名扵是以¶
雪舫顔其額又起而屬予曰齋不可以無記扵是識歳¶
<pb:KR4d0559_WYG_005-17b>¶
月以書其槩是齋也廣不踰尋丈朴不事琱藻壁以楮¶
不堊不丹榻以木不筦不簟左有圖右為史蓻蔬有圃¶
溉藥有池豁然而疏邃然而靚雲容天影之洞煥琴韻¶
書聲之流暢神情道氣之融寫其為樂也則雖獵天山¶
奪蓬婆獻賦兎苑而藻思横出未足以狀其竒槩也然¶
而山林之清寂不若江湖之夷曠浮㳺之險逺不若端¶
居之閒適而雪舫名齋侯獨何取扵是哉蓋侯自䆠逰¶
以來䟦渉山川而湖海之氣焱舉乎逈隘之中則其器¶
<pb:KR4d0559_WYG_005-18a>¶
識之閎也氷雪之質蟬蜕乎塵埃之表則其操行之髙¶
也以歳寒之盟而託交扵千古則其友誼之篤也以濟¶
川之材而載道扵無窮則其文學之富政事之偉也吾¶
知雪舫名齋豈不為後日之嘉話哉雖然雪之降以天¶
舫之運也以人而齋不隳扵風摧雨剥之餘則又在天¶
與人交相勝者也非知道之君子烏足語是哉嗚呼太¶
素一雪也太虚一舟也安得策汗漫而㳺無窮出乎萬¶
物之外扣至道扵鴻濛之初則雪也舫也齋也孰有而¶
<pb:KR4d0559_WYG_005-18b>¶
孰無奚暇扵致詰耶侯徴予記予故書是語以志其志¶
而因以自適其適也侯字士瞻松江人¶
　¶
　¶
　¶
　¶
　¶
　一山文集卷五¶
