# -*- mode: mandoku-view; -*-
#+TITLE: 一山文集
#+DATE: 2015-08-25 00:14:24.955287
#+PROPERTY: ID KR4d0559
#+PROPERTY: BASEEDITION WYG    
#+PROPERTY: JUAN 卷九
<pb:KR4d0559_WYG_009-1a>¶
欽定四庫全書¶
　一山文集卷九　　　　　元　李繼本　撰¶
　　雜著¶
　　　書劉禹卿傳後¶
昉盗起兩河四方才武之士倡義討叛者多其後禍亂¶
以次戡定朝廷賞功之典亦既行矣而今之居閫府緫¶
戎麾縣方寸之璽提百萬之衆操生殺誅賞之柄坐鎮¶
一面俾烈勲垂聞蔚然列將臣師臣之任者當時兩河¶
<pb:KR4d0559_WYG_009-1b>¶
討叛之士不多見抑有之或沉抑下僚弗獲振奮有為¶
以功名顯非他人固有遇不遇耳余素聞禹卿名恨不¶
識其爲人近逰畿東過三河始與之定交乃知其為才¶
武之士洎讀夫今中書叅政危公所為傳見其書禹卿¶
爲通州團結萬夫長時民有傅四十者盗殺其里人曹¶
珪禹卿素與珪善聞之憤不自勝即畫計捕四十與其¶
同惡若干人誅之扵是知禹卿不特善其職勇扵義也¶
嗚呼當中土弗靖時豈無雄傑生乎其間誠得若人者¶
<pb:KR4d0559_WYG_009-2a>¶
數十輩以討伐之任元元之害必不至是烈也惜其才¶
武兼人而弗獲振奮而有為余前所謂不遇者非耶抑¶
禹卿之不遇庸何傷哉譬之龍泉大阿沉輝匿采使遇¶
神識之士出之塵泥則燭牛斗剸犀象斷蛟龍無難也¶
矧叅政負知人之明操人物之柄惜禹卿之不遇而傳¶
其行實之詳意寜無屬乎禹卿自此升矣一日事業聲¶
光照當世煥然如利器之出非禹卿吾誰望故喜而書¶
其槩其詳則具扵傳中¶
<pb:KR4d0559_WYG_009-2b>¶
　　　書武備寺知事鄧彦文房陵使還詩卷後¶
吾元六合一家幅貟廣長極扵海宇曠代所無也余嘗¶
覽輿圖而嘆之以謂雖使壯而至老而轍跡所及詎能¶
歴其半哉當四方晏熙諮謀度詢之日使無虛譯而荒¶
區絶域罔不知聖天子威惠之布一旦妖盗構釁糜爛¶
吾民通衢大邑蕩焚尤甚王命弗通扵兹十稔矧阨塞¶
險逺之地哉房陵邈在江漢之間晉陽髙公首建義旗¶
募兵屯守以遏隣冦迄扵今拓地方千里水陸支黨不¶
<pb:KR4d0559_WYG_009-3a>¶
敢潛闚邊壤而民頼以安至正十九年冬朝廷以公封¶
守之功益大以著迺遣使徃布宥命開以更新之路扵¶
是鄧君彦文由京東安撫司照磨擢武備寺知事承命¶
以行自京師抵房䟦渉萬里山川阻脩莽焉豺虎之區¶
而君恬不介懷休暇如平日至則敷宣德意明白洞達¶
父老子弟莫不振厲感泣思見太平之治厥績偉矣竣¶
事將歸髙公首為序引以榮其行而房之人士復贊詠¶
之得詩文凡若干篇君歸出以示余余作而喜曰古之¶
<pb:KR4d0559_WYG_009-3b>¶
遣使以將王命廣聪明也夫子之言曰使扵四方不辱¶
君命非為使之良法歟况自兵興來名藩鉅鎮之逺使¶
臣之將命者每不能一二至焉使幸而至之或恇怯退¶
巽鮮能弗辱君命也今君之出使不獨俾十餘年阻化¶
之衆知朝廷威惠之及猶一日至使衣冠文雅之士歆¶
豔贊揚之恐後必其才識超絶有足以動人者矣其曰¶
不辱君命亦君之餘事耳然自房而北而南而東征討¶
弗及檄傳不通尚多有之安得如君者徧歷而周至俾¶
<pb:KR4d0559_WYG_009-4a>¶
四海九州罔匪王命之所布哉¶
　　　代䟦蕭叅政與鄭伯興書後¶
世有受人之恩而背馳者烏可縷數矧能以其善行暴¶
之之人哉曩賊犯閩壤叅政蕭君軍處州伯興府判守¶
政和兩君崛焉犄角之其籌畫措注多見之書問中後¶
處䧟而叅政死之今閩人猶能語其事而伯興之於叅¶
政尤惓惓弗忍忘每一言之涕泗被面間以其遺墨裝¶
潢成卷因顧夫何先生來京什襲而付之以求才大夫¶
<pb:KR4d0559_WYG_009-4b>¶
士之題詠觀其詞語慷慨肝膽披露隱然盡瘁許國意¶
一開卷間想其英風景烈凜凜如生是叅政雖死猶不¶
死也自非伯興之賢顧兹遺墨數值亂離得不與土苴¶
腐敗耶幸或存之亦蕪没扵塵編蠧楮之中耳今之寳¶
之扵家而復暴之扵世期以不泯夫人之善焉崇古道¶
也然伯興在政和時特與處為隣壤而有輯睦之好耳¶
初非受恩扵叅政者也其相與之誼猶死生以之彼有¶
受人之恩而背馳者聞其風獨不顙泚耶嗚呼習俗一¶
<pb:KR4d0559_WYG_009-5a>¶
頽古道靡矣若兩君者其皆一時之才傑而不為世變¶
之所移者乎至其忠誼之節炳炳如青天白日群君屢¶
贊之不重書也今年夏末何先生出處卷徴題時大暑¶
如焚筆硯久廢諾之再旬未遑作雨後秋氣滿襟頗有¶
清趣乃掇作者棄唾題其楮尾如此至正丁未七月望¶
　　　題鄭彦文所藏墨梅¶
太素鍾其質太和全其氣囘生意扵萬物之始涵造化¶
扵一陽之際風霜同其縞潔江山助其靈異羅浮庾嶺¶
<pb:KR4d0559_WYG_009-5b>¶
乃其寓也金鼎玉堂乃其遇也東封大夫淇園君子乃¶
其平生之契也宋廣平賦林和靖詩烏足以彷彿其一¶
二也獨慕夫昔之人因此以見太極謂問諸先天之伏¶
羲氏也¶
　　　題卞庭芳所藏山水畫¶
右山水小畫一卷予故人子卞庭芳氏家藏物也予夙¶
有林壑之癖而好事者謂天下名山水莫勝扵東南而¶
東南之名山莫勝扵吳越士生海内晏熙之時不及夫¶
<pb:KR4d0559_WYG_009-6a>¶
壯齒以覽觀江山人物之盛則有後之悔而老將至之¶
慨予用是欲效司馬太史萬里㳺觀一徃以寫其竒既¶
而牽扵形役不可得也先是予先祖平章楚國公仕吳¶
中先公左丞持地官卿節董漕扵閩其歸也猶時時喜¶
道吳越間事用是知惟閩浙之交可以當江山之勝登¶
臨之美逰從之樂外是不一二數也予近歳如金陵通¶
京口登石城訪鍾山草堂求舊時名勝則皆寥閴而無¶
聞已而夕陽在樹山青雲白宛宛可畫而二三故人之¶
<pb:KR4d0559_WYG_009-6b>¶
同旅者取酒過予舟中相與岸幘放飲感慨悲歌指山¶
川人物而論之謂昔之過此者有能以事業文章表見¶
扵當代乎今之來此者有能以清風髙節振厲扵不朽¶
乎予今白首浪跡江湖又不知後是數十年物論有無¶
有能儕我扵材不材之間乎矧夫百年之身其有幾何¶
顧以金石之質而放情山水之間以永其樂以盡無涯¶
之世變亦惑也惟夫人之不以生存而死亡也故其所¶
以播霄壤而照冊書者則在此而不在彼也是故江山¶
<pb:KR4d0559_WYG_009-7a>¶
非美以人而美金石非夀以人而夀觀乎九鼎之弗淪¶
十鼔之不□東山之絲竹猶傳而平泉之樹石固在以¶
其人不以其跡也其視後人放情山水間而不能以一¶
藝自名寓形宇内而不免扵遺譏千古者亦獨何哉庭¶
芳之先君子仲和嘗為定興邑尹以病卒扵官邑之人¶
迄扵今思其惠愛而不忘也庭芳與其弟德芳好學而¶
文以世其家尤予所愛重故書是以識嵗月洪武壬申¶
春三月丁亥前王宗嗣榜第三甲進士李延興書是日¶
<pb:KR4d0559_WYG_009-7b>¶
清明¶
　　　題獨菴外集後¶
浮屠氏之學寓乎空寂泊乎清寂歸乎廣大而不浮出¶
乎生滅而弗梏始終乎性善而不事扵芟夷初非假諸¶
言語文字而為學也今年夏初訪獨菴禪師扵慶夀丈¶
室時宿雨方霽清風自松下來襟袍為之澄朗師出其¶
文一編示予其言簡淡而髙深讀之神思飄逸而超然¶
欲飛蓋綜核古今人之製刋落其凡近而輘轢夫冠絶¶
<pb:KR4d0559_WYG_009-8a>¶
者非徒作也予因請扵師曰浮屠人冲虚而無外渾涵¶
而無涯瑩乎其無緇而逈出其無隣一源湛乎中而放¶
之扵無垠諸有生乎想而㑹之扵無心萬變至乎前而¶
屏之扵無聞師之學蓋自得其得而非積盛致然也師¶
何汲汲扵文辭為哉古之作者著之六經而散之九流¶
百氏與夫天文律厯山經地誌下至稗官小説紛紛籍¶
籍汗牛而充棟天地一糟粕也苟或窮日力而繙閲焉¶
貫穿上下而淬礪焉鏤肺雕肝鈢心劌目以耗其精魄¶
<pb:KR4d0559_WYG_009-8b>¶
焉吾懼其淆濁吾性海㝠迷吾法界非學也矧吾祖師¶
言佛非由語言文字性在是耳師何汲汲扵文辭為哉¶
師囅然而笑曰世徒知有言之言著之文辭而不知無¶
言之言黙契乎道妙知雕䖝篆刻之為文之境出而不¶
知不得已而有言之文之獨得也故天不言而日月之¶
照臨雲漢之昭囘皆文也聖人不言而道徳之光輝經¶
緯天地皆文也故能言之士以其不言之言吐其精華¶
而炳耀乎篇帙其始也運乎冲漠之虚而窮乎泱漭之¶
<pb:KR4d0559_WYG_009-9a>¶
野其終也超乎筆墨畦徑之外而貫乎萬象呈露之中¶
不敷暢而究其㫖歸不階梯而闖乎堂奥不繪繡而黼¶
黻其文不宫徴而韶濩其聲其多也聨編累牘而莫有¶
紀極其簡也一轉語而三千大千盡其模擬此之謂不¶
言之言也予聞其説則復扵師曰師之文出有而入無¶
予何庸置喙其間哉予將訥其舌而絶其言矣予獨念¶
師不鄙謂予而能以文事引掖予也因觀其獨菴外集¶
題其槩而歸之師今年實洪武庚午也是年六月十有¶
<pb:KR4d0559_WYG_009-9b>¶
六日李繼本題¶
　　　䟦學生於徴劉素賦藁¶
古之大夫有九能能賦一也夫自聲詩出而始有賦屈¶
子之騷三百篇以還崛為詞賦之祖得乎風雅之意也¶
司馬相如揚雄班固上林子虚甘泉羽獵東西都之製¶
作雖皆流聲無窮至律以騷之規律瞠乎若後塵矣然¶
子雲論賦謂童子雕䖝篆刻壯夫不為又曰詩人之賦¶
麗以則詞人之賦麗以滛陸機則曰賦體物而瀏亮雄¶
<pb:KR4d0559_WYG_009-10a>¶
之言是矣機雖有雕琢之才其為賦不過體物瀏亮而¶
止矣豈知古人之賦哉左思賦三都締思十年門庭藩¶
溷皆著紙筆苟得一句即便疏之禰衡賦鸚鵡攬筆而¶
作文不加㸃則有對客揮毫之捷焉然則思也作之難¶
衡也成之易人皆優衡而劣思而余扵思之賦每斂衽¶
讀之扵衡之作有不屑也余至淶陽親夏楚事其徒曰¶
於生徴劉生素始誦論孟訓故(漢儒訓故文/辭即訓詁也)而鄄宋先¶
生世貞乃以聲律之學教之先生啟廸後學而必其速¶
<pb:KR4d0559_WYG_009-10b>¶
化也蓋有所見矣豈世之迂儒可與言哉余觀兩生之¶
賦雖無學問以大之然其好語亦時時間出味其詞意¶
皆自先生三百首梅花詩中來遂進二生而告之曰楚¶
漢之賦尚矣生也豈能一蹴而造其堂奥其經余之㸃¶
綴者不過塲屋聲律之習耳二生當積學以大之其必¶
如屈宋如相如揚雄班固左思之雅製斯善矣兩生其¶
勉之乙卯嵗四月維夏日䟦¶
　　　䟦仙人吕岩圖像¶
<pb:KR4d0559_WYG_009-11a>¶
予&KR0616;嵗樵牧龍門山結屋萬松之間岩谷静深雲物晻¶
藹而風氣髙寒不知吾身之在人間世日與山中人采¶
芝术弄泉石久之欲絶榖導引餌刀圭鍊神魄以㳺乎¶
方之外而未能也是時有道士居西山西鬚髪盡白而¶
氣骨清徤三數日輒一來來則歗歌林下留連竟日而¶
後去問其姓名則曰我無事乎名我何以姓名為哉其¶
言誕幻而渺茫説神仙事甚竒怪人或讓之曰世果有¶
神仙若安期羡門者耶道士嘆曰邃古之初未始有物¶
<pb:KR4d0559_WYG_009-11b>¶
也有天地而後有萬物則萬有皆生扵無而歸扵無故¶
不物扵物而不爲物有若然則吾之所謂有子安知其¶
無子之所謂無吾又安能必其有耶予不見道士二十¶
秋比嘗一到舊時樵牧處問道士何所之而山中人無¶
一在者豈其㧞宅上仙耶近過薊門宛平邑長任侯子¶
勉出示横披一幅蓋仙人吕岩飛渡洞庭之跡觀其筆¶
意蒼勁神思飄逸風濤渺漭萬頃一碧而劍佩焜煌飛¶
動扵雲烟杳藹中一開卷間使人翛然有出塵之趣可¶
<pb:KR4d0559_WYG_009-12a>¶
謂竒矣嗟乎神仙之有無吾誠不得而致詰已而考諸¶
列仙傳所紀古仙異人之蹟則知昔之人蓋有鍊形而¶
解化者用是知神仙之可學也雖然使神仙而可學吾¶
固未暇學使其不可學吾又何用學仙為哉因思徃時¶
道士言則知誕幻渺茫之事孰有而孰無耶侯襟靈坦¶
夷望而知其為神仙中人且其政務清簡一邑號稱無¶
事蓋所謂神仙官府者一日考績上上為郎官為御史¶
入覲天子之都人孰不曰此行何異登仙耶必也飛馭¶
<pb:KR4d0559_WYG_009-12b>¶
八極凌厲光景以候安期羡門扵寥廓吾恐見笑扵列¶
仙之儒庚申嵗冬十一月十有六日漢水李延興䟦¶
　　　䟦廣平諸君子贈史生公叙詩引後¶
予足跡半河朔所見晚進之士以學行表著扵時者千¶
數人未見其一二豈有之而未遑梯接歟不然何落寞¶
無聞為可慨也近過雄邑士子史公序天稟醇粹而襟¶
靈坦夷且扵聖賢之學益肆其力蓋嶄然秀擢乎等夷¶
而與北平李繼鼎齊驅而並駕者安得謂之無其人乎¶
<pb:KR4d0559_WYG_009-13a>¶
前十五年予在薊門嘗識公序時尚童丱孰意暌隔之¶
久而氣質變化如虎躍而鳳翥炳炳如是哉公序幼從¶
沙河張庭瞻學後從保定武先生學又其後從廣平呉¶
士英學用是知師友啟廸之功非一昕夕所可造就而¶
其學為有源委矣予僑宗人好問所凡十日留公序時¶
復過從慰予風雨寂寥中洎歸復遮留道左睠弗忍别¶
乃喜而告之曰士積學勵行將以壯行扵他日非直弄¶
文墨摇口吻釣聲餌利以矜眩乎庸衆人而已四代之¶
<pb:KR4d0559_WYG_009-13b>¶
書燦如曜緯之麗天公序其亹亹不畫以詣夫髙明光¶
大之域俾徳業聲聞著當世予之望也師友之願也宗¶
戚閭里之光也公序其勉之歳己未秋八月七日安次¶
李延興䟦¶
　　　䟦深州學正趙君伯欽先考墓銘後¶
士之懷瑾握瑜不幸汨没泉下與草木同腐敗者古今¶
人不異也若夫聖賢君子道徳文章之著豈區區智力¶
之鑿遂傳不朽耶必其子孫而為之紹述師友而為之¶
<pb:KR4d0559_WYG_009-14a>¶
發揚得其人而托之爾其或道徳之可師而史傳之蕪¶
没也文章之可貴而簡編之散軼也布韋之士掇什一¶
扵千百又不啻太山一毫芒也幾何不與草木同腐敗¶
耶譬之象犀珠玉世之所謂珎玩也使非瑶而秘之不¶
一朝而横棄道側耶用是知道徳文章在得其人而託¶
之者審矣故孔子稱泰伯至徳夷齊求仁得仁發潛徳¶
之幽光也揚子雲著太𤣥人皆笑之惟弟子侯芭謂其¶
師之書勝周易韓愈之文與孟氏揚雄上下宋初天下¶
<pb:KR4d0559_WYG_009-14b>¶
學者未嘗道之惟歐陽子首倡其説謂學者當至扵是¶
而止爾推崇作者之功也深州學正伯欽趙君世有令¶
徳家傳正學至七世祖開當宋南渡時以功贈開府其¶
後為州守為郡博士為縣文學者代有顯人故近世論¶
江表望族必歸之臨海趙氏云伯欽之學宏深典奥詩¶
與文視漢魏名家無愧予嘗質諸作者亦以予言為然¶
是嵗北平鄉試伯欽以七月之末赴彌封官之選道過¶
瓦橋訪予風雨寂寥中已而出其先府君墓銘相示讀¶
<pb:KR4d0559_WYG_009-15a>¶
之悚然起敬乃知衣冠詩禮之家道徳文章播穹壤而¶
照冊書有由然哉因斂祍書此或者韓歐可作必能張¶
而大之無惑也¶
　¶
　¶
　¶
　¶
　¶
<pb:KR4d0559_WYG_009-15b>¶
　¶
　¶
　¶
　¶
　¶
　¶
　¶
　一山文集卷九¶
